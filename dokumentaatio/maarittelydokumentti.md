## Projekti
Aion toteuttaa Eigenface-kasvojentunnistusohjelman julkaisussa Eigenfaces for recognition (Turk & Pentland, 1991) kuvatun algoritmin avulla. Lähes kaikki algoritmin vaativat toiminnallisuudet ovat erilaisia matriisioperaatioita, joten tarvittavat tietorakenteet ovat luonnollisesti vektori ja matriisi. Lisäksi ohjelman kouluttamiseksi tarvitaan riittävästi kasvokuvia eri henkilöistä, mahdollisesti useampi kuva samasta henkilöstä, jotka rajataan valitun kokoisiksi. Näistä kasvokuvista muodostetaan pääkomponenttianalyysin (PCA) avulla ominaiskasvoja, eli vektoreita, joiden voidaan ajatella edustavan koulutuksessa käytettyjen kasvokuvien keskeisimpiä piirteitä. Nämä vektorit virittävät kasvoavaruuden, joka on aliavaruus yleisessä kuva-avaruudessa. Ohjelman avulla voidaan selvittää sille annetusta kuvasta, onko se lähellä kasvoavaruutta, eli muistuttaako se kasvoja.

## Algoritmit ja tietorakenteet
Työssä täytyy toteuttaa sopivat tietorakenteet kuvaamaan vektoria ja matriisia, sekä niille vaadittavat operaatiot. Näitä on vektoreille esimerkiksi pistetulo, vektorien yhteenlasku, skalaarilla kertominen ja transpoosi, ja matriiseille ainakin matriisitulo ja transpoosi. Lisäksi täytyy toteuttaa jokin algoritmi matriisiyhtälön ratkaisuun ja determinantin laskemiseen.

## Toiminta
Ohjelmalle voi antaa syötteeksi tietynkokoisen kuvan, jonka jälkeen sen tulisi kertoa, onko kuvassa kasvot vai ei. Syötteeksi annettu kuva projisoidaan kasvoavaruuteen, ja esitetään ominaiskasvojen lineaarikombinaationa, jonka jälkeen selvitetään kuinka kaukana se on kasvoaliavaruudesta ja muista kasvoista. Jos kuva on lähellä kasvoavaruutta, sen tulkitaan sisältävän kasvot, ja muussa tapauksessa ei. Ensimmäisessä tapauksessa voidaan selvittää kuvavektorin etäisyys kaikista tunnetuista kasvoluokista. Esimerkiksi yksi tai useampi kuva samasta henkilöstä voi muodostaa kasvoluokan. Näin kuvassa oleva henkilö voidaan identifioida, jos se on tarpeeksi lähellä jotain kasvoluokkaa. Jos kuva ei ole lähellä mitään tunnettua kasvoluokkaa, kuva ei edusta tunnettuja kasvoja.

Tarvittava tila riippuu kuvien koosta ja määrästä $M$. Esim. 100x100-kokoiset kuvat talletetaan 10000-dimensioisena vektorina. Koulutuksen jälkeen kuvat on mahdollista säilyttää vain mukaan valittujen ominaiskasvojen kertoimina, jolloin ne vievät vähemmän tilaa. Muodostettavat matriisit ovat tässä tapauksessa enimmillään $M \times 10000$. Näin ollen operaatioiden aikavaativuus on $O(n^2 \cdot M)$, jossa $n^2$ on kuvavektorin pituus. Matriisioperaatioista taas matriisitulon, determinantin ja matriisiyhtälön osalta aikavaativuus tulee olemaan $O(n^3)$. Koko ohjelman aikavaativuus voisi tulla olemaan $O(n^3)$ ja tilavaativuus $O(n^2 \cdot m)$.

Projekti toteutetaan Pythonilla. Voin vertaisarvioda Javalla tehtyjä projekteja. Koodi, kommentointi ja dokumentit kirjoitetaan suomeksi. Koulutusohjelma on tietojenkäsittelytieteen kandidaatti (TKT).

## Lähteet
M. Turk; A. Pentland (1991). "Eigenfaces for recognition" (PDF). Journal of Cognitive Neuroscience. 3 (1): 71–86. http://dx.doi.org/10.1162/jocn.1991.3.1.71
